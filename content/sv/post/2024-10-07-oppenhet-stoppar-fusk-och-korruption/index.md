---
layout:     post
title:      "Öppenhet stoppar fusk och korruption"
subtitle:   "- Offentlig sektor och myndigheter som till exempel Upphandlingsmyndigheten har mycket att vinna på öppna data om upphandlingar"
date:       2024-10-07 12:00:00
author:     "Mattias Axell"
#header-img: "img/post-bg-05.jpg"
draft: false
summary: Sverige är det enda landet inom EU som inte delar öppna data om offentliga upphandlingar. Om sådan information görs tillgänglig minskar risken för bidragsfusk, ockerpriser och korruption, skriver debattörer.
---

Denna debattartikel publicerades ursprungligen på [Svenska Dagbladet Debatt](https://www.svd.se/a/W0knJg/oppenhet-stoppar-fusk-och-korruption).

Sverige är ett av de första länderna i världen som grundlagsskyddade öppenhet och insyn i offentlig förvaltning. Vi kallar det offentlighetsprincipen. Trots detta hamnar vi i botten när OECD rankar medlemsländernas öppenhet och tillgång till skattefinansierad digital information i form av öppna data. Inom EU är det endast Sverige som inte delar data om offentliga upphandlingar öppet. Det är dags att göra data om upphandlingar öppet för alla utan kostnad, inloggning eller andra restriktioner.

I en [debattartikel i Dagens Samhälle](https://www.dagenssamhalle.se/opinion/debatt/samla-in-fakturor-for-statistikandamal/) argumenterar Upphandlingsmyndigheten för vikten av att samla in och publicera myndigheters inköp som öppna data. Det här är ett nödvändigt steg i rätt riktning men bara början av en lång kedja av öppenhet som behöver stärkas. 

IT-entreprenören Jens Nylanders granskningar av den offentliga sektorns inköp av produkter och tjänster är ett exempel som belyser många brister som delvis kan härledas till att upphandlingsprocessen inte präglas av öppenhet. En stor brist är att det saknas en nationell lösning där all data om upphandlingar i offentlig sektor kan samlas in och delas. År 2020 förmedlade Upphandlingsmyndigheten att statliga myndigheter handlar produkter och tjänster för 900 miljarder årligen. Det är uppgifter som myndigheten fått från företaget PublicInsight som samlat in denna data. Idag är värdet långt över 1250 miljarder \- men det vet bara Jens Nylander och PublicInsight. Kostnaden för korruption i Sverige motsvarar 0,25 procent av vår BNP enligt [DN Debatt 2018](https://www.dn.se/debatt/tre-av-fyra-svenska-kommuner-klarade-inte-korruptionstestet/). Det är många miljarder som kunnat gå till kvalitet, löner eller lägre skatter.

Ett annat problem är att Sveriges anseende hotas när vi är det enda landet inom EU som inte delar öppna data om offentliga upphandlingar. Sverige riskerar att tappa både våra medborgares förtroende och vårt förtroende internationellt. Under våren anordnades en konferens av Open Government Partnership där Sverige är med. Där konstaterades det att Sverige som enda land saknar öppna data om annonser för upphandlingar. Regeringsföreträdare från länder som Nederländerna, Tyskland, Norge, Finland och Danmark ställde sig mycket frågande till detta faktum. Under konferensen delade flera europeiska politiker hur de kan fatta bättre politiska beslut tack vare öppna data om upphandlingar och utgifter i offentlig sektor. Samtidigt var ingen av Sveriges regeringsföreträdare på plats i Skottland. Frågan är vilka signaler vi skickar till de andra länderna i EU när vi inte ens deltar i de internationella diskussionerna?

Offentlig sektor skulle bli den största vinnaren om vi började publicera öppna data om upphandlingar. Myndigheter som Statskontoret, Riksrevisionen, Konkurrensverket och Upphandlingsmyndigheten blir vinnarna. Det skulle bli enklare för alla att se hur skattepengar används, vilket i sin tur kan minska risken för bidragsfusk, ockerpriser, oseriösa leverantörer och korruption. Dessutom skulle även kommuner, regioner och myndigheter kunna tjäna mycket på att få insyn i varandras gjorda, aktuella och planerade upphandlingar.

Men det finns hopp. [Rapporten från Nationell Dataverkstad](https://www.vgregion.se/ov/dataverkstad/referensmaterial/utredningar/) visar på flera positiva effekter av att införa en nationell lösning för att dela data om offentliga upphandlingar öppet. Genom att öka tillgången till planerad, aktuell och historisk data om upphandlingar kan vi främja företagande och kvalitet. Det kan i sin tur stimulera tillväxt och innovation.

Vi föreslår följande handlingsplan:

\- Information och data som inte omfattas av upphandlingssekretess ska göras tillgänglig som öppna data på en nationell dataportal i realtid \- välordnat och strukturerat. På så sätt minskar arbetet med sekretessbedömningar vilket skulle självfinansiera hela satsningen.

\- Anpassa en datastandard för att Sverige ska kunna samla in och dela data om upphandlingar som öppna data enligt ovan. EU har en lämplig standard som heter eForms. Den används vid annonsering om upphandlingar på EUs egna portal för data om upphandlingar.

\- Utveckla den befintliga standarden för övergripande fakturainformation, så kallad öppen leverantörsreskontra, som flera aktörer i offentlig sektor redan publicerar som öppna data.

\- Regeringen ger Upphandlingsmyndigheten i uppdrag att samla in och publicera öppna data om de produkter och tjänster som statliga myndigheter, regioner och kommuner köper, enligt generaldirektörens önskemål i sin debattartikel.

Regeringen kan inte låta oss vänta längre – led nu Sverige i rätt riktning med lagändring, regleringsbrev och inrättande av nationell lösning för all öppna data om upphandlingar i offentlig sektor\!

Fredrik Eriksson  
Nationell Dataverkstad

Dennis Lundqvist  
Nationell Dataverkstad

Maria Söderlind  
Öppna data-förespråkare

Britta Duve Hansen  
Öppna data-förespråkare

Fredrik Tamm  
PublicInsight AB

Eric Hjelmestam  
MetaSolutions AB

Johan Harrysson  
MetaSolutions AB

Elenor Weijmar  
Handlingar.se

Mattias Axell  
Open Knowledge Sweden

Christian Landgren  
Iteam AB

Andreas Sundberg  
Adaptit AB

